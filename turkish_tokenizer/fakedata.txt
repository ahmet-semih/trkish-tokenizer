Eruh haberleri Elektrik direğinden düşen çocuk ağır yaralandı Mehmet Yücel DURAK/ERUH (Siirt), (DHA)- SİİRT'in Eruh ilçesinde, 7 yaşındaki Bülent Yıldız, oyun oynamak için çıktığı elektrik direğinden düşerek ağır yaralandı. Olay, akşam saatlerinde Eruh ilçesinde meydana geldi. Kekliktepe köyünde oturan Bülent Yıldız, iddiaya göre oyun oynamak için elektrik direğine çıktı. Küçük çocuk, dengesini kaybedip direkten düşerek ağır yaralandı. Çevredekilerin ihbarı üzerine olay yerine gelen sağlık ekipleri tarafından ilk müdahalesi yapılan küçük çocuk Eruh Devlet Hastanesi'ne götürüldü. Acil Servis'te tedaviye alınan Yıldız, hayati tehlikesi bulunmasıyla nedeniyle Siirt'e sevk edildi.
Başbakan Ahmet Davutoğlu, hükümetin KOBİ'lere (Küçük ve Orta Ölçekli İşletmeler) destek için yeni bir planı hayata geçireceğini duyurdu. Bilim, Sanayi ve Teknoloji Bakanlığı'na bağlı KOSGEB'in (Küçük ve Orta Ölçekli İşletmeleri Geliştirme ve Destekleme İdaresi Başkanlığı) düzenlediği ödül töreninde konuşan Davutoğlu, girişimciler için dört başlıkta düzenlenen destek paketini açıkladı. Buna göre; - KOBİ'lerin ürün bazında uluslararası arenaya açılabilmesi için kurumsallaşma ve markalaşmaları desteklenecek. 100 milyon bütçeli programda 300 firmaya 150 bin lira destek verilecek. - 'İşbirliği-Güçbirliği Destek Programı' kapsamında üç işletmenin bir araya gelerek oluşturacakları teknolojik girişimlere 300 bin TL geri ödemesiz toplamda 1 milyon lira destek sağlanacak. - ARGE, inovasyon alanlarındaki KOSGEB destekleri yüzde 50 artacak. - 'Girişimcilik Destek Programı'nda kadın ve engelliler için bugüne kadar sağlanan destekten birinci dereceden gazi ve şehit yakınları da yararlanacak. Bu programda yüzde 10 olan limit, yüzde 20'ye çıkarılacak. Kaynak: Al Jazeera
Çinli raket Li Na, Melbourne'daki tek kadınlar finalinde Slovak Dominika Cibulkova'yı 2-0 yenerek şampiyon oldu. Sezonun ilk Grand Slam turnuvası olan Avustralya Açık'ta zafer Çinli Li Na'nın oldu. Dünya 4 numarası böylece kariyerinde ikinci Grand Slam şampiyonluğunu kazandı. Li Na 2011'de Fransa Açık'ta da şampiyon olmuştu. 31 yaşındaki tenisçi, dünya sıralamasında 20'nci sırada yer alan rakibi Slovak Dominika Cibulkovayı 1 saat 37 dakika süren maç sonunda 7-6 ve 6-0'lık setlerle 2-0 yendi. Avustralya'da 2011 ve 2013'te oynadığı final mücadelelerinde korttan iki kez yenik ayrılan Li Na bu kez mutlu sona ulaştı. Çinli raket karşılaşma sonrası “İki kez çok yaklaşmıştım. Sonunda zafere ulaştığım için çok sevinçliyim. Buradaki şampiyona benim kesinlikle favori Grand Slam turnuvam ” diye konuştu. Li Na bu başarısıyla 1,93 milyon euroluk ödülün sahibi olurken, dünya sıralamasında da 3 numaraya yükseldi. Dominika Cibulkova da yaklaşık 1 milyon euronun sahibi oldu. 24 yaşındaki raket bir Grand Slam turnuvasında final oynayan ilk Slovak olurken dünya sıralamasında da 24 numaradan 13 numaraya kadar yükseldi. Tek erkekler finali Pazar günü (26 Ocak) dünya 1 numarası İspanyol Rafael Nadal ile dünya 8 numarası İsviçreli Stanislas Wawrinka arasında oynanacak. © Deutsche Welle Türkçe DW/sid/dpa, UÇ/HT
Yabancı basın mensupları AA'ya Tokyo 2020'yi değerlendirdi Japonya'nın ev sahipliğinde gerçekleştirilecek Tokyo 2020 Olimpiyat Oyunları'na dünyanın birçok ülkesinden basın mensubu gelirken, yabancı gazeteciler 23 Temmuz Cuma günü başlayacak oyunları Anadolu Ajansına değerlendirdi. Tokyo İspanyol gazeteci Santiago Castaneda Heredia, yeni tip koronavirüs (Kovid-19) nedeniyle oyunlara yönelik alınan sıkı tedbirlere dikkati çekti. Japonya'nın en önemsediği konulardan biri olan tedbirlerle ilgili görüşlerini paylaşan Heredia, "Japonya'ya girişte çok sıkı kurallar vardı. Pandemi şartlarında oyunları güvence altına almak için alınan bu tedbirler bence normal." dedi. Ev sahibi ülke halkının oyunlara ilgisiz kaldığı yönündeki soruyu yanıtlayan Heredia, "Genel izlenimim dışarıda çok fazla coşkunun olmadığı yönünde. Ama belki ilerleyen günlerde Japon halkı bunun özel bir an olduğunu anlayacaktır." değerlendirmesinde bulundu. Pandemi şartlarında oyunların düzenlenmesine destek veren Heredia, "Bence oyunlarının yapılması doğru bir karardı. Bu tüm dünyaya iyi bir mesaj oldu." ifadelerini kullandı. Brezilyalı gazeteci Paulo Favero ise kısıtlamaların etkilerinden ve Tokyo'da coşkunun olmamasından şikayet etti. Gazetecilerin akredite alanların dışında rahat hareket edememesine değinen Favero, "Dışarı gidemiyoruz. Medya ofisi ve spor salonlarında kalıyoruz. 2012 Londra ve 2016 Rio Olimpiyatları'nda da yer aldım. Aynı atmosfer yoktu. Oyunlar eğlence demek, coşku demek. Bunları bu oyunlarda hissedemiyorum. Salonlarda seyirci olmayacak." diye konuştu. Sporcu ve gazetecilere yönelik sıkı önlemlerin alındığını vurgulayan Favero, "Aslında bu önlemlerin alınması hepimiz için çok önemli. Ama maskeyle çalışmak çok zor. Gözlükle birlikte bu daha da zor oluyor. Yine de herkesin güvenliği için bu önlemler gerekliydi." değerlendirmesinde bulundu. Geçen yıl yapılması gereken oyunların Kovid-19'dan dolayı ertelenmesi yönünde taleplerin olduğunun hatırlatılması üzerine Favero, şunları söyledi: "Brezilya'da Kupa Amerika oynandı. Bu organizasyon sırasında da çok büyük problemler vardı. Vaka sayıları, ölümler... Şartlar kötüydü. Japon hükümeti de salgını kontrol altına almak için sıkı tedbirler aldı. Vaka sayıları Brezilya'dakine göre çok azdı. Oyunlar ayrıca çok büyük bir para kaynağı. Oyunların çok fazla sponsoru ve partner var. Ayrıca sporcular 5 yıldır bu büyük organizasyona hazırlanıyor. Oyunları iptal etmek çok büyük bir karar. Bence burada tehlike yok. Buradaki durum herkes için şimdilik güvenli. Umarım oyunlar herkes için güvenli olur. Ayrıca umarım 2024 Paris Oyunları maskesiz ve Kovid-19 yaşanmadan olur." Tokyo Olimpiyatları Organizasyonun medya bölümünde görev yapan Riko Isaka ise ülkesindeki tedbirlerin önemine değindi. Tedbirlerin sadece Japon halkını korumak için değil ülkesine gelen herkesi kapsadığını kaydeden Isaka, "Testler, karantina ve diğer önlemler bence çok önemli. Ama Japon hükümetinin Tokyo'da neden olağanüstü hal ilan ettiğini anlamadım." ifadelerini kullandı. Tokyo'da olimpiyat oyunları heyecanının yaşanmamasına değinen Isaka, "Olağanüstü halden dolayı belli saatten sonra eğlence mekanları kapanıyor. İnsanlar dışarıda kutlama yapamıyor. Hükümet de halkın evde kalmasını istiyor." diye konuştu. Olimpiyat köyünden sporcuların çıkmasının yasak olduğunu hatırlatan Isaka, şunları kaydetti: "Duyduğuma göre bazı atletler dışarı çıkarak kuralları çiğniyor. Kuralları çiğnemek doğru değil. Bazı kişilerin paraya ihtiyacı var. Paradan ziyade atletlerin mental olarak sağlıklı olması gerekli. Sporcuların dışarı çıkmaması gerek. Tokyo'da gezmesi yasak. Sadece çalışmak zorundalar. Japon yetkililer onları psikolojik olarak güven altında tutmak zorunda."
Ekvador'da depremin ardından ölü sayısı 525'e yükseldi Güney Amerika ülkesi Ekvador'da meydana gelen 7.8 büyüklüğündeki depremin ardından ölü sayısı 525'e yükseldi. Ulusal Savcılık Bürosu'nun bugün yaptığı açıklamada ayrıca, kayıplar arasında 11 de yabancı olduğu bildirildi. Yetkililerin açıklamasına göre, yabancı olmadığı düşünülen 15 kişinin kimliği ise henüz belirlenemedi. ABD Jeolojik Araştırmalar Merkezi, yerin 19 kilometre derinliğinde meydana gelen depremin 7.8 büyüklüğünde olduğunu ve 40 saniye sürdüğünü açıklamıştı. Ekvador'un kıyı kesimlerinin etkilendiği depremde özellikle pasifik cenneti olarak bilinen Pedernales şehrinde büyük yıkımlara neden oldu. Cumartesi gerçekleşen şiddetli depremin ardından bugün Ekvador, 6.1 şiddetinde deprem ile sarsıldı.Avrupa Deprem Araştırmaları Merkezi verilerine göre deprem, Esmeraldas bölgesinin Muisne kıyısına 26 km uzaklıkta ölçüldü.
İSTANBUL (AA) - Aktif Bank Genel Müdürlüğü pozisyonu, 2015 yılından itibaren Banka'da ve holdingde perakende bankacılık alanında çeşitli üst düzey görevlerde bulunan Ayşegül Adaca Oğan'a emanet edildi. Bankadan yapılan açıklamaya göre, 2015 yılından bu yana Aktif Bank Genel Müdürü olarak görev yapan Serdar Sümer, bankanın bağlı bulunduğu Çalık Holding Yönetim Kurulu Üyeliği başta olmak üzere grubun tüm finans ve telekom sektörlerindeki şirketlerinin yönetim kurulu üyeliklerine atandı. Aktif Bank'ın yeni genel müdürü Ayşegül Adaca Oğan, Ocak 2021 itibarıyla yeni görevine başlayacak. Kariyerine 1998 yılında bankacılık sektöründe başlayan Oğan, Türkiye ve yurt dışında bireysel bankacılık ve tüketici finansmanı alanlarında çeşitli kurumlarda edindiği tecrübelerden sonra 2015 yılında Aktif Bank ailesine Bireysel ve Dijital Bankacılık'tan sorumlu Genel Müdür Yardımcısı olarak katıldı. Son 3 yıldır Çalık Holding bünyesindeki BKT Arnavutluk Banka, BKT Kosova Banka, ALB Telekom Arnavutluk Yönetim Kurulu Üyeliği yapan Adaca Oğan, yaklaşık 6 aydır da Aktif Bank Yönetim Kurulu Murahhas Azası olarak görev alıyordu. 22 yıllık bankacılık tecrübesine sahip olan Adaca, lisans eğitimini Boğaziçi Üniversitesi İnşaat Mühendisliği bölümünde tamamladıktan sonra Stanford Üniversitesi Mühendislik Yönetimi'nde ve Işık Üniversitesi İşletme bölümünde iki farklı yüksek lisans eğitimi aldı. Aktif Bank, Serdar Sümer liderliğindeki yaklaşık 6 yılında, aktif büyüklüğünü 3,3 kat, öz kaynak karlılığını yüzde 256 artırırken, yapılan pek çok ortaklık ve yeni girişimle birlikte müşteri sayısını konsolide bazda 10 milyonun üzerine çıkardı. - 'Bankamız, özellikle stratejik iş birliklerindeki başarıları ile önemli bir seviyeye geldi' Açıklamada görüşlerine yer verilen Serdar Sümer, Banka'nın bu son görev değişimi ile birlikte kurumsallaşma ve sürdürülebilirlik açısından olgunluğunu ispat ettiğini aktardı. Önemli görevler üstlenmiş ekip üyelerinin farklı sorumluluklar ile birlikte Banka'ya katkılarının daha da artacağı yeni pozisyonlara yükselmesinin, kurum kültürünün devamlılığı açısından da kritik olduğunu belirten Sümer, şunları kaydetti: 'Son 5 yıldan beri Bankamız, özellikle stratejik iş birliklerindeki başarıları ile önemli bir seviyeye geldi. Tüm bu başarıların temelini birlikte attığımız ekip arkadaşlarımızdan birinin, Banka'nın geleceğine yön verecek olması Aktif Bank ailesi için gurur kaynağıdır. Ayşegül Adaca Oğan'ın yeni görevinde geçmiş tecrübelerinden alacağı güçle Banka'nın yükselen değerini daha da artıracağına inanıyorum.'
Bahçeşehir Üniversitesi Elektrik-Elektronik Mühendisliği Bölümü ikinci sınıf öğrencisi Ali Kaan Ergün, geliştirdiği "doğrusal ses sistemi" projesi ile sadece eylemcilerin duyabileceği, kolluk kuvvetlerinin ve alanda ikamet eden halkın etkilenmeyeceği, aynı zamanda tamamen sağlığa zararsız bir ses müdahalesinde bulunulabileceğini söyledi. Bu projeyle üniversiteden yüzde 50 burs kazandığını belirten Ergün, projesinin hayata geçirilmesi için maddi destek bekliyor. "1 KM'YE KADAR TİZ SESİ HEDEF KİTLEYE İLETEBİLİYOR" Ürettiği projeyle kolluk kuvvetlerinin göstericilere sağlığa ve çevreye zarar vermeden müdahalede bulunabileceklerini söyleyen Ali Kaan Ergün, şöyle konuştu: "Bu sistem toplumsal olaylara müdahalede kullanılabilir. Mevcut yöntemlerde göstericilere gaz bombası ve tazyikli suyla müdahale ediliyor. Bu, hem göstericilere hem kolluk kuvvetlerine hem de oradan geçen ve ikamet eden halka zarar veriyor. Bu proje sayesinde uzun menzilde yaklaşık 200 metre ile 1 kilometre arasında tiz bir sesi oradaki gösterici kitlesine vererek onların dağılması sağlanacak. Ses,sadece gösterici kitlesine yönlendirildiği için çevredeki binalarda ikamet eden insanlar yada kolluk kuvvetleri bu sesi duymayacaklar, sadece göstericiler duyacak. Göstericiler sesin rahatsız edici etkisinden kurtulmak için dağılmak zorunda kalacaklar. Böylece fiziksel müdahalede bulunmadan gösteri engellenmiş olacak." "SAĞLIĞA ZARARSIZ" Müdahalenin sağlığa hiçbir zararı olmadığını belirten Ergün, "Kullandığımız ses dalgaları ve ultrason. Ultrason zaten sağlık alanında kullanılan bir ses dalgası olduğu için herhangi bir zararı da bulunmuyor" dedi. "AMACIM GÜRÜLTÜ KİRLİLİĞİNİN ÖNÜNE GEÇMEK" Sistemin aynı zamanda gürültü kirliliğine de faydası olabileceğini söyleyen Ergün, sözlerini şöyle noktaladı: "Bu projede amacım sesi bir lazer gibi huzme halinde göndererek sadece yönlendirildiği tarafta duyulmasını sağlamak, gürültü kirliliğinin önüne geçmek ve sesin en verimli bir şekilde kullanılmasını sağlamaktı. Öncelikle gürültü kirliliğini önlemek amacıyla araştırmalar yaptım. Gürültü kirliliğinin sebebi ses dalgalarının birbirine karışmasıdır. Yaptığım projede sesin sadece yönlendirildiği yerden yani ilgili kişi tarafından duyulmasını sağlıyorum ve bu sayede hedefin başka seslerden etkilenmesini engelliyorum." PROJESİ İLE ÜNİVERSİTEDEN BURS ALDI Projesiyle Bahçeşehir Üniversitesi'nden yüzde 50 bursa kazandığını da anlatan Ergün, "Ben bu projeye lise son sınıfta başlamıştım. Sonrasında Bahçeşehir Üniversitesi'nin hayata geçirdiği ApplyBAU sistemi ile tanıştım. ApplyBAU'da sınav puanlarından bağımsız olarak, proje yada fikirleri olan üniversite adayı öğrencilere burs imkanları ve projeyi hayata geçirme fırsatı sunduklarını öğrendim. Katıldım ve yüzde 50 burs kazandım. Projem sayesinde şu anda Bahçeşehir Üniversitesi'nde okuyorum aynı zamanda sistemi hayata geçirmek için bir fırsat yakaladım" dedi. Ergün, projesinin hayata geçirilmesi için maddi destek bekliyor. DHA
Çevre ve Şehircilik Bakanlığı BAGFAŞ Gübre Fabrikası için harekete geçti. Yapılan incelemeler sonrası Marmara Denizi Eylem Planı kapsamında, Balıkesir'de yapılan denetimlerde, yükümlülüklerini yerine getirmediği tespit edilen sanayi tesisinin faaliyetleri durduruldu. fazla oku Bu bölüm, konuyla ilgili referans noktalarını içerir. (Related Nodes field) Bakanlıktan yapılan açıklamaya göre, Marmara Denizi Eylem Planı kapsamında denizde, kıyılarda ve tesislerde yürütülen denetim çalışmaları devam ediyor. Balıkesir'in Bandırma ilçesinde, gübre üretimi konusunda faaliyet gösteren BAGFAŞ tesisinde, Bakanlık ekiplerince, kapsamlı inceleme ve denetim yapıldı. Denetimler sonucunda, Çevre Kanunu'nda belirtilen yükümlülükleri yerine getirmediği tespit edilen tesisin gerekli çevresel tedbirleri alıncaya kadar faaliyetlerinin durdurulmasına karar verildi. Salya altında can çekişen Marmara'ya yaptıklarına bakın — Kuzey Ormanları Savunması (@kuzeyormanlari) June 10, 2021 Bandırma kıyısında kurulu gübre fabrikası BAGFAŞ, atık suyunu doğrudan Marmara Denizi'ne boşaltıyor. Duymuyor, görmüyorlar. Kepçeyle salya toplayacağınıza bu cinayetleri durdurun. #MarmaraÖlüyor pic.twitter.com/V4liYOv3sK Valilik para cezası kesmişti Balıkesir Valiliği, Erdek ilçesinde faaliyet gösteren ve atık suyunu Marmara Denizi'ne arıtmadan akıttığı iddia edilen Bandırma Gübre Fabrikaları AŞ'nin (BAGFAŞ) soğutma suyu deşarj hattından numune alındığını, analiz sonucuna göre işlem yapılacağını açıklamıştı. Valilikten yapılan açıklamada, fabrikanın Çevre ve Şehircilik İl Müdürlüğünce sürekli denetim altında bulundurulan bir sanayi tesisi olduğu belirtildi. Tesiste 2018'den itibaren 11 denetim gerçekleştirildiği aktarılan açıklamada şunlar kaydedilmişti: "Bu denetimler sonucunda, tesisin sülfürik asit ünitesinin ana bacasında bulunan sürekli ölçüm cihazının arızalı olması nedeniyle 30 Kasım 2018'de 58 bin 351 lira, geçici faaliyet belgesi eksikliği nedeniyle 19 Kasım 2020'de 88 bin 499 lira, işletme bünyesindeki kıyı tesisinde depolanan kükürt maddesinin denize atıldığının tespit edilmesi üzerine 1 Haziran 2021'de 96 bin 561 lira idari yaptırım uygulanmış ve cumhuriyet savcılığına suç duyurusunda bulunulmuştur. Ayrıca 9 Haziran 2021'de tesiste kullanılan soğutma suyu deşarj hattından numune alınmış olup analiz sonucuna göre işlem yapılacaktır. Marmara Denizi başta olmak üzere çevre kirliliği oluşturan, çevreye olumsuz etkileri olan bütün tesislerin faaliyetleri Valiliğimiz tarafından hassasiyetle takip edilmektedir. Bu konuda Çevre ve Şehircilik Bakanlığı tarafından da gerekli destek sağlanmıştır. Müsilajın ortaya çıkmasıyla birlikte, Marmara Denizi'ne dökülen bütün akarsularda, sanayi tesisleri ve tarımsal işletmelerde yoğun bir denetim çalışması başlatılmıştır" AA, Independent Türkçe
Müzik Gecesi bugün 20:30'da! İpucu ise 2001 sonlarına doğru kurulan Türk alternatif rock müziğin öncülerinden bir grup. Geçtiğimiz günlerde “Süper Güçlerimiz Var” isimli şarkı ile gündeme gelen müzik grubu hangisidir? 11 HAZİRAN HADİ İPUCU SORUSU CEVAP: Manga Manga, Türk rock grubu. Genellikle Alternatif Rock, Nu-Metal tarzında müzik yapmaktadırlar. 2001 sonlarına doğru kurulan Manga grubunun hikâyesi Yağmur Sarıgül “Yamyam” (Gitar)'ün barlarda “cover” parçaları yorumlayıp eğlendikleri gruptan ihraç edilmesiyle başladı. Yeni grubunda rock müzikle elektroniği, sert gitar riffleriyle rap vokalleri birleştirmek isteyen Yamyam öncelikle okuldan en yakın arkadaşı Orçun Şekerusta (Bass gitar)'yı gruba dahil etti. Sonrasında Özgür Can Öney (Davul), Efe Yılmaz (Turntable) ve Ferman Akgül (Vokal)'ün gruba dahil olmasıyla ilk kadro tamamlanmış oldu. Tarz olarak ise yeni yeni gönüllerini kaptırdıkları “nu metal” ve “hardcore” akımını benimsemişlerdi. Albüm maceraları ise Eylül 2001'de Ferman'ın “Sing Your Song” yarışmasına katılma fikriyle başladı. Orçun'un özel nedenlerden dolayı gruptan ayrılmak zorunda kalmasıyla Cem Bahtiyar (Bass gitar) gruba dahil oldu ve Manga şu andaki yapısına kavuştu. Böylelikle beş ayrı karakteri, beş ayrı müzik zevkini ve beş ayrı duruşu sergileyen grup Japon çizgi romanı geleneğinin ünlü ekolü olan Manga ismiyle uzun yıllar sürecek albüm hayali için yola çıkmış oldu
47 yaşındaki baba, İtalya'daki Garda Gölü'ne yaptıkları seyahatin dönüşünde sabahın erken saatlerinde Münih yakınlarındaki bir benzinciye girdi. Parayı ödedikten sonra, tuvalete giden biri 10, diğeri de 14 yaşındaki iki kızının araçta olmadığını fark etmeden yola çıktı. BBC Türkçe'nin aktardığına göre çocuklar yarım saat babalarının geri dönmesini bekledikten sonra benzinlikte görevlilerden yardım istedi ve görevliler de polis çağırdı. Polis, “Çocuklar evlerinin sabit telefon numarasını verdi çünkü babalarının cep telefonu numarasını bilmiyorlardı. Geziye gitmeyen anneye de hemen ulaşamadık, çünkü uyuyordu” açıklamasını yaptı. 48 cevapsız arama Daha sonra anneye ulaşan polis, babanın cep telefonu numarasını aldı. Ancak yola iyice dalan baba, 48 kez aranmasına rağmen telefona cevap vermedi. Daha sonra cevapsız aramaları fark eden baba, çocukları bıraktığı benzinlikten 170 kilometre uzaktayken polisi geri aradı. Polis yetkilileri, babanın çocukları kasten bırakıp bırakmadığının araştırıldığını ancak bu ihtimale pek inanmadıklarını söyledi. Geçen yıl yaşanan benzer bir olayda, Frankfurt Havaalanı yakınlarında trafik sıkışınca yol kenarına küçük tuvaletlerini yapmak için araçtan inen iki erkek çocuğu, otoyolda unutulmuştu. 2013'te de bir sürücü, yeni evlendiği eşini benzinlikte unutup, minibüsün arkasında uyuduğunu sanınca 200 kilometre yol gitmişti. Merakla beklenen Yılmaz Özdil'in son kitabı "Mustafa Kemal" Plus abonelerine hediye.
Denise Garrido'nun kraliçelik sevinci bir gün sürdü. Kanada'daki Miss Universe güzellik yarışmasında yanlış güzele birincilik tacı takıldı. Hata yarışmadan sonra farkedildi. Kanada'nın Toronto kentinde düzenlenen Miss Universe güzellik yarışmasında bir skandal yaşandı. Değerlendirmede yapılan hata yüzünden Kanada, yanlış kişiyi ülkenin Miss Universe güzeli olarak taçlandırdı. Yarışmanın direktörü Denis Davila, hataya tecrübesiz bir çalışanın jürinin notlarını bilgisayara yanlış geçirmesinin neden olduğu açıklamasında bulundu. Hata daha sonra bağımsız denetimcilerin kontrolü sırasında anlaşıldı. Geçen cumartesi günü yapılan yarışmada dördüncü olması gereken 26 yaşındaki Denise Garrido (üst fotoğrafta), birinci seçilen 26 yaşındaki Riza Santos'un yerine kraliçelik tacıyla ödüllendirildi. Garrido, hatanın fark edilmesiyle ertesi gün kraliçelik tacını iade etmek zorunda kaldı. Üzgün güzel, şokta olduğunu, büyük bir hayal kırıklığı yaşadığını ve tacı iade ettiği için kalbinin kırık olduğunu söyledi. Taç yeni sahibine cumartesi günü takdim edilecek. Santos, Kanada'yı aralık ayında yapılacak Miss Universe final yarışmasında temsil edecek. ©Deutsche Welle Türkçe AFP/DW, UÇ/BÖ
Merkez haberleri Sosyal tesis personeline meslek eğitimi İSTANBUL, (DHA) - Küçükçekmece Belediyesi nitelikli insan gücünü yetiştirmek ve mevcut çalışanları geliştirmek amacıyla Sosyal Tesis personeline yönelik sertifikalı, ücretsiz mesleki eğitim düzenledi. Belediye Başkanlığı Çok Amaçlı Salon'da pandemi koşullarına uygun olarak gerçekleşen ve sosyal tesis çalışanlarına okul sertifikası kazandırmayı hedefleyen eğitimlere garson, bulaşıkçı, aşçı gibi sosyal tesislerde görev yapan 90 personel katıldı. 10 gün boyunca 2 grup halinde eğitim alan çalışanlar eğitimler sonunda ise başarı sertifikası aldı. Küçükçekmece Belediyesi'nin gastronomi alanında uzmanları bir araya getiren Gastronometro ile ortaklaşa hayata geçirdiği eğitimlerde Gastronometro Operatör Yöneticisi Ünal Yılmaz, Küçükçekmece Belediyesi çalışanlarına, gıda güvenliği, personel görevlendirmeleri, yönetimi, sipariş alma teknikleri, servis kuralları, misafir ilişkileri ve iletişimi, misafir memnuniyetini sağlama, alerjen gıdalar, A-LA Carte Servisi konularında detaylı bilgi verdi. “HİÇBİR EĞİTİMİM YOKTU, SERTİFİKA ALMAK BENİM İÇİN ÇOK ÖNEMLİ” Soğuksu Sosyal Tesisleri'nde garsonluk yapan Murat Turan (24) “Çok faydalı bir eğitimdi. Bugün alerjen gıdalar hakkında bilgi aldık. Servisle alakalı da bilgilendirme yapılacak. Önceden başka bir sektörde çalışıyordum. Daha sonra belediye tesislerinde işe başladım. Yaptığım işle alakalı kapsamlı bir eğitim almamıştım. Sertifika almak da bizim açımızdan çok iyi olacak. Belediye Başkanımıza çok teşekkür ediyorum. Bize her türlü imkanı, desteği sağladığı için” dedi. “ELİMDE BİR DİPLOMAM YOK, BURADAN BİR SERTİFİKA ALACAĞIM” Eğitimlere katılan Halkalı Sosyal Tesisleri'nde aşçı olarak görev yapan Fatma Çıtak (44) da, “Çok faydalı bir eğitim oldu. Bilmediğimiz çok şey var, buradan öğreneceğiz. Belediye Başkanımıza çok teşekkür ediyoruz. Alerjen gıdalarla alakalı bir bilgi aldık. Daha önce balık restoranındaydım 3 sene kadar. Elimde bir diplomam yok, buradan bir sertifika alacağım. Bizi bu pandemi döneminde yalnız bırakmadılar, elimizden tutup sahip çıktılar. Çok teşekkür ediyorum” ifadelerini kullandı.
Nur Yerlitaş, şarkıcı Hadise'nin bundan üç gün önce yaptığı şartlı barışma açıklaması sonrasında 2. Sayfa adlı magazin programına katılarak bazı açıklamalarda bulundu. Hadise'nin kardeşlerinden birinin kendisini telefonla aradığını ve intihar teşebbüsü sonrasında annelerinin başka bir hastaneye geçmesi için kendisinden ricacı olduklarını söyleyen modacı Nur Yerlitaş, ailenin taşımak istediği hastanenin başhekimini gecenin ikisinde aradığını ve yengesinin de ameliyat olduğu aynı hastaneye aldırdığını söyledi. “BEYİN KANSERİM NEDENİYLE BÖYLE KONUŞTUM” Yerlitaş: “Ancak o süreçte Hadise değil ama kardeşlerinden birine kızmıştım ve Hadise'nin Acun vasıtasıyla beni araması ve özür dilemesine rağmen sadece üç hafta sonra bir televizyon kanalına canlı yayında bağlandım ve anneleriyle ilgili o talihsiz açıklamayı yaptım. Sizi tüm şerefimle temin ederim o sıra neler söylediğimi bilmiyorum, sadece kızgınlığım ve o sıra yaşamakta olduğum beyin kanseri rahatsızlığım nedeniyle böyle konuştum. Bana bu açıklamayı yaptıran hastalığımdı… Hadise'nin barış şartının canlı yayında özür dilemem olduğunu okudum ve ben de canlı yayında özür diliyorum. Hadise'den milyonlarca defa özür diliyorum…”
Hafta başından itibaren Marmara'da hava sıcaklıkları 6-10 derece düşerek mevsim normallerine inecek 15 Aralık 2017 20:28 Meteoroloji Genel Müdürlüğü, günden esecek olan rüzgarlarla hafta sonu artacak olan hava sıcaklığının, pazartesi gününden itibaren yağış ile hissedilir derecede azalarak mevsim normallerine ineceğini açıkladı. Marmara Bölgesinde hafta başından itibaren sıcaklıkların 6 ile 10 derece azalacağı belirtildi. İstanbul'da cumartesi günü akşam saatlerinden itibaren hafif sağanağın etkili olacağı, pazar günü öğleden sonra yağışların etkisini artıracağı kaydedildi. Marmara ve Ege Denizi için hafta sonu için fırtına uyarısı da yapıldı. Meteoroloji tarafından yapılan açıklama şöyle: "Halen mevsim normallerinin üzerinde seyreden hava sıcaklıklarının, hafta sonu kuvvetli güneyli rüzgarlarla birlikte daha da artacağı; ancak soğuk ve yağışlı havanın etkisiyle Pazar günü Öğleden sonra Marmara Bölgesinde ve hafta başından itibaren kuzeybatı kesimlerden başlayarak hissedilir derecede (6-10 derece) azalacağı ve önümüzdeki hafta mevsim normalleri civarına ineceği tahmin ediliyor. Rüzgarın bu gece yarısından başlayarak Cumartesi ve Pazar günü öğleden sonraya kadar Marmara ile Ege Bölgesinde güneybatı yönlerden (Lodos) kuvvetli ve yer yer Fırtına şeklinde (50-75 km/saat) eseceği tahmin ediliyor Fırtınanın Pazar günü öğle saatlerinde itibaren rüzgarın karayele dönmesiyle birlikte etkisini kaybedeceği bekleniyor. Yurdumuzun yarın (16.12.2017 Cumartesi günü) Kıyı Ege'nin, akşam saatlerinden itibaren batı bölgelerinin yağışlı sistemin etkisine gireceği tahmin ediliyor. Marmara, Ege ve Batı Akdeniz'in yağışlı geçeceği, Yağışların genellikle yağmur ve sağanak şeklinde olması bekleniyor. 17.12.2017 Pazar günü: Ülkemizin batı kesimlerinin parçalı ve çok bulutlu; Marmara, Ege, Batı ve Orta Akdeniz, Batı Karadeniz ile İç Anadolu'nun kuzeybatısının yağışlı geçeceği, yağışların yağmur ve sağanak, Marmara'nın batısı ile İstanbul, İzmir ve Manisa çevrelerinde sağanak ve gök gürültülü sağanak şeklinde kuvvetli olması bekleniyor."
Bir hastaya aynı anda 4 kalp ameliyatı yapıldı ESOGÜ Tıp Fakültesi Hastanesi Kalp ve Damar Cerrahi Öğretim Üyesi Doç. Dr. Cengiz Ovalı: "Kalp nakli yapamayacağımıza göre, bunları düzelterek tedavi etme yolunu seçtik" ESKİŞEHİR - Eskişehir Osmangazi Üniversitesi Tıp Fakültesi Hastanesi'nde, bir hastaya aynı anda 4 kalp ameliyatı yapıldı. ESOGÜ Tıp Fakültesi Hastanesi Kalp ve Damar Cerrahi Öğretim Üyesi Doç. Dr. Cengiz Ovalı ve ekibi, Eskişehir'de önemli bir başarıya imza attı. Ocak ayında bacaklarda şişme, çarpıntı ve nefes darlığı şikayetleri ile doktora başvuran 45 yaşındaki Mustafa Topaloğlu'na, gittiği hastanede böbrek yetmezliği tanısı koyuldu. Bu sırada Topaloğlu'nun yapılan tetkiklerinde; kalbin iç zarında ve kapaklarda iltihap oluştuğu, enfeksiyonun kalpte bulunan 4 kapaktan üçünü ileri derecede bozduğu, kalbinde delik ve ciddi kalp yetmezliğinin de oluştuğu tespit edildi. Topaloğlu, gerekli müdahalenin yapılması için Doç. Dr. Cengiz Ovalı'ya ulaştı. Operasyon hazırlıklarını tamamladıktan sonra hastayı ameliyata alan Ovalı; iki kapak değişikliği, bir kapağın tamiri ve kalpte bulunan deliğin de onarımını gerçekleştirdi. Yaklaşık 3 saatlik başarılı operasyonun ardından taburcu işlemleri için son kontrollerini yaptıran Topaloğlu, sağlığına kavuşmanın mutluluğunu yaşıyor. "Bunların her biri, birer ameliyattır" Yapılan operasyon hakkında bilgiler veren Doç. Dr. Ovalı, "Hastamız; bacaklarda şişme, nefes darlığı, uyuyamama ve halsizlik gibi şikayetlerden dolayı öncelikle nefrolojiye gidiyor. Çeşitli bölümlere muayene oluyor ve sonrasında kalp rahatsızlığı tespit ediliyor. Ciddi anlamda sıkıntılı patolojiler ve riskli olunca da üst düzey bir merkezde olması gerektiği düşünülerek bizleri buluyor. Gerekli hazırlıkları hızlı bir şekilde yerine getirerek hastamızı ameliyata aldık. Kalbin 3 tane kapağı bozulmuştu. 2 tanesini değiştirdik, bir tanesini de tamir ettik. Kalp odacıkları arasında da delik söz konusuydu, onu da onardık. Bunların her biri, birer ameliyattır. Dört tanesi de bu hastamızda mevcuttu ve yapacak bir şey yoktu. Aynı anda düzeltmemiz gerekiyordu. Kalp nakli yapamayacağımıza göre, bunları düzelterek tedavi etme yolunu seçtik" dedi. "Kalp romatizmasına yakalanmış olan hastaların tedavilerinin çok iyi yapılması gerekiyor" Halk arasında "kalp romatizması" olarak bilinen hastalığın tedavi sürecine değinen Ovalı, "Halk arasında 'kalp romatizması' olarak bilinen, akut romatizmal ateş sebepli bozukluk söz konusu. Vücuttaki bakterilerin; kalp kapaklarını, böbreği ve çeşitli organları tutması sonucunda gelişiyor. Kalpte de iç yüzünü ve kapakları tutuyor. Uygun tedavi edilmediği takdirde, kalp kapaklarında çok ciddi anlamda tahribata sebep olabiliyor. Onun için kalp romatizmasına yakalanmış olan hastaların tedavilerinin çok iyi yapılması gerekiyor. Tedavide multidisipliner bir yaklaşım gerekiyor. Özellikle kardiyoloji, kalp cerrahisi, nefroloji ve enfeksiyon hastalıkların olduğu klinikler tarafından gerçekleştirilmesi uygun oluyor" şeklinde konuştu. "Mücadele ettik ve Allah'ın izniyle atlattık" Yakalandığı hastalığın belirtilerinden bahseden Mustafa Topaloğlu ise konuyla ilgili olarak şunları söyledi: "Ayaklarım şişmesi ve çok rahatsız olmamadan dolayı yürüyemediğim için doktora başvurdum. Çok şükür atlattık. Anjiyo oldum. Cengiz bey ve doktor arkadaşlar yardımcı oldular. Mücadele ettik ve Allah'ın izniyle atlattık. Şu anda çok şükür iyiyim."
Lastik bot ve ve sürat teknesinde 57 kaçak yakalandı Çanakkale´nin Ayvacık ilçesi açıklarında lastik bot ve sürat teknesiyle Yunanistan´ın Midilli Adası´na gitmeye çalışan 57 kaçak göçmen yakalandı. Sahil Güvenlik Komutanlığı ekipleri, Baba Burnu açıklarında, bir sürat teknesini durdurdu. Yapılan kontrollerde teknedekilerin Yunanistan'ın Midilli Adası'na gitmeye çalışan kaçaklar olduğu belirlendi. İran uyruklu 2´si çocuk, 3´ü kadın toplam 19 kaçak ile tekneyi kullanan Yunan uyruklu organizatör gözaltına alındı. Sahil Güvenlik mobil radarı tarafından, Sivrice Burnu açıklarında tespit edilen lastik botta ise Afganistan uyruklu 19´u çocuk, 6´sı kadın toplam 38 kaçak yakalandı. Kazaklar işlemlerin ardından Ayvacık ilçesindeki Yabancıları Geri Gönderme Merkezi'ne teslim eildi. ÇANAKKALE, (DHA)
Prof. Dr. Coşkun Usta, Türkiye'de bazı hekimlerin uzman olmadıkları alanda çok ciddi görüş bildirdiklerinden yakındı. Uzmanlık alanlarının hızla geliştiğini ve değiştiğini belirten Prof. Dr. Usta, bir hekimin her alanda görüş bildirmesinin yanlış olduğunu ifade etti. 'HEZEYAN TIBBI OLUŞTURULDU' Uzman olmadıkları alanda konuşan bazı hekimlerin gerçek tıbbı kötüleyerek sanki alternatif tıp varmış gibi bir dünya oluşturduklarını kaydeden Prof. Dr. Usta, “Bu takviye ürünleri insanlara kullandırıp bu işten para kazanıyorlar. Amaç kesinlikle para kazanmak. Omega 3'ler, gereksiz yere vitaminlerin kullanılması, vücut direncini arttıran takviyeler gibi… Bu konularla klinik çalışma yok. Bunlar, klinik çalışmalara dayandırılmadan konuşuyor. Ortada bir 'hezeyan tıbbı' var. Kanıta dayalı olmadan 'Şu, şuna iyi gelir' diyerek bir tıp oluşturmaya çalışıyorlar” dedi. TAKVİYE ÜRÜNLER KANDIRMACASI Bir ürünün 'ilaç' olabilmesi için çok ciddi aşamalardan geçtiğini, en az 10 yıl süren araştırmalar yapıldığını belirten Prof. Dr. Usta, 'takviye' diye satılan ürünlerin nerede ve nasıl üretildiği, zararlarının ne olduğunun belli olmadığını belirterek, şöyle konuştu: “İçinde ne var bilinmiyor. Gıda, Tarım ve Hayvancılık Bakanlığı'ndan onay alıyorlar. İnsanlara takviye gıda adı altında ilaç olarak kullandırıyorlar. Kana geçip geçmediğini bilmiyoruz. Vücutta nasıl emildiği bilinmiyor. Zarar verip vermediğini bilmiyoruz. İnsanlar üzerinde denenmeden, çalışma yapmadan satılıyor. İlaçlar 10 TL'ye satılırken, neden bu takviye ürünler 100 TL ile 300 TL arasında satılıyor? Bu bir kandırmacadır.” Her bitkisel ürünün 'doğal' anlayışı içerisinde zararsız olduğu algısının da yanlış olduğunu anlatan Prof. Dr. Coşkun Usta, en doğal ilacın Afyon bitkisinden üretilen morfin olduğunu, onun da yan etkisinin solunum yetmezliğinden ölüme yol açabilecek kadar tehlikeli olduğunu söyledi. 'ZAYIFLATMA ÇAYLARIYLA İNSANLARIN ZAAFLARINI KULLANIYORLAR' Halkın yanında olduğunu ve hiçbir ticari amaç gütmediğini belirten Prof. Dr. Usta, takviye ürünleri satanlarla bir sorunu olmadığını, sadece klinik çalışmaların eksik olduğunu ve bunun çok önemli bir sorun olduğunu söyledi. Zayıflama çaylarının da aynı mantık üzerinden hareket ettiğini anlatan Prof. Dr. Usta, “Hadi göstersinler bana zayıflama çayı içen 100 kişinin zayıfladığını, içmeyen 100 kişinin ise zayıflamadığı çalışmayı. Hadi göstersinler. Zayıflattığı iddia edilen bazı maddelerin sonradan ne kadar zararlı olduklarını da gördük. Zayıflatma adı altında piyasada o kadar tehlikeli maddeler var ki. İnsanların zayıflama zaafını kullanıyorlar. Bu ürünleri tavsiye etmiyoruz” diye konuştu. DHA
Destici Isparta'da Büyük Birlik Partisi (BBP) Genel Başkanı Mustafa Destici, Isparta'nın Şarkikaraağaç ilçesinde ziyaretlerde bulundu. BBP Genel Başkanı Mustafa Destici, BBP Genel Sekreteri Üzeyir Tunç, Genel Başkan Yardımcısı Selahattin Şenliler, Şarkikaraağaç İlçe Başkanı Emin Kapçı ve partililer ile birlikte Şarkikaraağaç Belediye Başkanı İsa Çarkacı'yı makamında ziyaret etti. Yapılan ziyaretten duyduğu memnuniyeti dile getiren Şarkikaraağaç Belediye Başkanı İsa Çarkacı ziyarette Şarkikaraağaç Belediyesi'nin içinde bulunduğu ekonomik krizden sözetti. Başkan Çarkacı, "Siyasi partilerimiz, sivil toplum kuruluşlarımız, kamu kurumlarımız, belediye başkanlarımız, muhtarlarımız hep birlikte birlik ve beraberlik içinde çalışacağız. Bu önemli mirası gelecek nesillere taşımak için seferber olmuş durumdayız" dedi. Büyük Birlik Partisi (BBP) Genel Başkanı Mustafa Destici ise ziyarette yaptığı açıklamada, "Şarkikaraağaç farklı bir konuma sahip. Fakat Şarkikaraağaç Türkiye gündemine maalesef farklı bir gündemle gelmeye başladı. Burada ekonomik anlamda kayıplar, zararlar yaşanmış olabilir. Sanayicilerimizin, iş adamlarımızın, esnafımızın bu kayıplarına çözümler bulunması gerekiyor" şeklinde konuştu. Destici ziyaretin ardından partililerle yemekte bir araya geldi. - ISPARTA
Spurs'ten Ginobili'ye galibiyetli veda Amerikan Basketbol Ligi'nde (NBA) San Antonio Spurs, eski yıldız oyuncusu Manu Ginobili'nin formasını emekliye ayırdığı karşılaşmada Cleveland Cavaliers'ı 116-110 mağlup etti. Play-off'a kalma mücadelesi veren San Antonio Spurs, AT&T Center'da konuk ettiği Cleveland Cavaliers'ı 116-110'luk skorla geçerek sezonun 44. galibiyetini aldı. Batı Konferansı'nda 8. sıradaki yerini koruyan Spurs'te DeMar DeRozan 25 sayı ve 8 asist, Bryn Forbes 19 sayı, 6 ribaunt ve 4 asist, Marco Belinelli ise 16 sayıyla galibiyete katkı verdi. Sezonun 57. mağlubiyetini alan Cavaliers'ta Collin Sexton'ın 24 sayı, Kevin Love 18 sayı ve 8 ribaunt, Larry Nance 13 sayı ve 11 ribaunt, mücadeleye ilk 5'te başlayarak 30 dakika süre alan milli basketbolcu Cedi Osman ise 9 sayı, 5 ribaunt ve 2 asistle oynadı. Ginobili'nin forması emekli edildi Öte yandan, Spurs'un efsane oyuncuları arasında yer alan Arjantinli Manu Ginobili'nin 20 numaralı forması, maçın ardından emekli edilerek AT&T Center'ın kirişlerine asıldı. Geçen yaz emeklilik kararı alan 41 yaşındaki Ginobili, profesyonel basketbol kariyerinin 16 yılını geçirdiği Spurs formasıyla 4 kez NBA şampiyonluğu yaşarken, 2 kez all-star seçilmiş ve 2008'de ligin en değerli 6. oyuncusu unvanını elde etmişti. Bucks yıldızlarıyla kazandı Play-off'u garantileyen takımların mücadelesinde, Doğu Konferansı lideri Milwaukee Bucks, ağırladığı Los Angeles Clippers'ı 128-118 mağlup etti. Bu sezon 57. kez kazanan Bucks'ta all-star Giannis Antetokounmpo 34 sayı, 9 ribaund ve 5 asist, Khris Middleton 39 sayı, 9 ribaunt ve 5 asistle galibiyetin mimarları oldu. Oyuna sonradan girerek 21 dakika süre alan milli basketbolcu Ersan İlyasova ise 2 sayı, 2 ribaunt, 2 blok ve 1 asist üretti. Sezonun 31. mağlubiyetini alan 45 galibiyetli Clippers'ta Shai Gilgeous-Alexander 21 sayı ve 6 ribaunt, JaMychal Green 16 sayı ve 8 ribaunt, Wilson Chandler 15 sayı kaydetti. NBA'de yarın 6 karşılaşma oynanacak. Sonuçlar Philadelphia 76ers-Brooklyn Nets: 123-110 Detroit Pistons-Orlando Magic: 115-98 Miami Heat-Dallas Mavericks: 105-99 New York Knicks-Toronto Raptors: 92-117 Houston Rockets-Denver Nuggets: 112-85 Milwaukee Bucks-Los Angeles Clippers: 128-118 New Orleans Pelicans-Sacramento Kings: 121-118 San Antonio Spurs-Cleveland Cavaliers: 116-110
